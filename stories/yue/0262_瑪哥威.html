<!DOCTYPE html>
<html>
  <head>
    <title>瑪哥威</title>
    <meta charset="UTF-8">
    <style type="text/css">
      body {
        padding: 0;
        border: 0;
        margin: 0;
        font-family: sans-serif;
        font-size: large;
        text-align: center;
      }
      img {
        max-width: 40%;
      }
      .license {
        display: inline-block;
        font-size: small;
        border: solid;
        border-width:1px;
        padding: 10px;
      }
      .pagenum {
        font-weight: bold;
      }
      .cover {
        background-color: #D8852A;
        min-width: 297mm;
        min-height: 209.5mm;
      }
      .cover img {
        padding-top: 25px;
        max-height: 438px;
      }
      .pagebreak {
        padding: 25px;
        page-break-after: always;
      }
    </style>
  </head>
  <body>
<div class='cover'><img src="https://raw.githubusercontent.com/global-asp/asp-imagebank/master/medium/0262/01.jpg" />

<h1 id="section">瑪哥威</h1>

Lesley Koyi<br>粵語</div><div class="pagebreak">

<p><img src="https://raw.githubusercontent.com/global-asp/asp-imagebank/master/medium/0262/02.jpg" /></p>

<p>喺內羅比呢座繁忙嘅城市度，有班流浪街頭嘅男仔，佢哋日復一日噉過日子，從來都唔知道乜嘢叫做舒適安逸嘅生活。一日朝頭早，班男仔喺凍冰冰嘅行人路上面醒翻，摺埋佢哋攞嚟瞓街嘅氊仔。天氣太凍喇，為咗驅寒，佢哋就要用執翻嚟嘅垃圾點著堆火。班流浪仔中間有一個男仔叫做瑪哥威。</p>

<div class="pagenum">1</div>
<p></div><div class="pagebreak"></p>

<p><img src="https://raw.githubusercontent.com/global-asp/asp-imagebank/master/medium/0262/03.jpg" /></p>

<p>瑪哥威嘅老竇老母過身嘅時候，佢得五歲啫，噉佢就搬去同佢亞叔一齊住。佢亞叔從來都冇關心過瑪哥威嘅。瑪哥威喺叔叔屋企度捱飢抵冷，仲要做好多粗重嘢添。</p>

<div class="pagenum">2</div>
<p></div><div class="pagebreak"></p>

<p><img src="https://raw.githubusercontent.com/global-asp/asp-imagebank/master/medium/0262/04.jpg" /></p>

<p>一旦瑪哥威有少少抱怨，佢亞叔就會打佢。有一次呢，瑪哥威問吓佢亞叔可唔可以去翻學，佢亞叔就好狼胎噉打咗佢幾下，就話：“你個蠢材，使唔使翻學先？”瑪哥威過咗三年噉嘅辛苦日子，卒之就離家出走，無家可歸。</p>

<div class="pagenum">3</div>
<p></div><div class="pagebreak"></p>

<p><img src="https://raw.githubusercontent.com/global-asp/asp-imagebank/master/medium/0262/05.jpg" /></p>

<p>流浪生活非常之艱難，班男仔多數都係每日好勉強先至可以搵翻一餐啫。佢哋有啲時要俾差佬拉咗，有啲時又要捱人打。當佢哋生病嘅時候，仲冇人會照顧佢哋添。呢班男仔唯有靠揸兜乞食得翻嚟嘅少少錢過活，佢哋有啲時亦都會賣啲膠品同舊嘢賺翻少少錢。有啲時第二啲流浪漢會嚟撩交打，爭地頭，嗰個時候生活就更加辛苦。</p>

<div class="pagenum">4</div>
<p></div><div class="pagebreak"></p>

<p><img src="https://raw.githubusercontent.com/global-asp/asp-imagebank/master/medium/0262/06.jpg" /></p>

<p>有一日呢，瑪哥威正喺度抄緊垃圾桶，佢搵到咗本甩皮甩骨嘅故仔書。佢吹走咗書上面嘅塵，放咗入佢嘅袋度。以後每日佢得閒嘅時候，就會攞本書出嚟，翻到圖畫頁，只可惜佢睇唔明上面嘅文字。</p>

<div class="pagenum">5</div>
<p></div><div class="pagebreak"></p>

<p><img src="https://raw.githubusercontent.com/global-asp/asp-imagebank/master/medium/0262/07.jpg" /></p>

<p>圖畫書講嘅係一個男仔大個之後就成為飛機師嘅故仔。瑪哥威有啲時會發白日夢想象自己都成為飛機師嘞。有啲時，佢仲會想象自己就係故仔入便嘅男仔。</p>

<div class="pagenum">6</div>
<p></div><div class="pagebreak"></p>

<p><img src="https://raw.githubusercontent.com/global-asp/asp-imagebank/master/medium/0262/08.jpg" /></p>

<p>有一日，天氣好凍，瑪哥威企喺街頭乞食。一個男人走過嚟，同佢打招呼，就話：“你好，我叫湯瑪斯。我喺呢度左近打工，你得閒可以去嗰便攞啲嘢食。”佢指住間藍頂黃牆嘅大屋，“我希望你唔會嫌棄，去嗰便攞啲嘢食啦！”瑪哥威睇咗吓個男人，又睇咗吓間屋，就話：“或者啦！”然之後佢就走開咗嘞。</p>

<div class="pagenum">7</div>
<p></div><div class="pagebreak"></p>

<p><img src="https://raw.githubusercontent.com/global-asp/asp-imagebank/master/medium/0262/09.jpg" /></p>

<p>跟住落嚟嘅幾個月，班流浪男仔慢慢識咗湯瑪斯。佢好鍾意同人傾偈，特別係啲無家可歸嘅人。湯瑪斯會聽人哋講自己嘅經歷。佢雖然成日苦瓜噉嘅面，但係非常之有耐心、有禮貌，尊重他人。班男仔開始白晝就去藍頂黃牆屋度搵嘢食。</p>

<div class="pagenum">8</div>
<p></div><div class="pagebreak"></p>

<p><img src="https://raw.githubusercontent.com/global-asp/asp-imagebank/master/medium/0262/10.jpg" /></p>

<p>有日呢，瑪哥威正坐喺行人路上面睇故仔書，湯瑪斯就嚟到佢隔籬坐低。湯瑪斯問佢：“呢本書講咩嘢故仔呢？”瑪哥威答佢就話：“係一個男仔成為飛機師嘅故仔。”湯瑪斯又問佢：“男仔叫咩嘢名呢？”瑪哥威好細聲噉就話：“我唔知道，我唔識字。”</p>

<div class="pagenum">9</div>
<p></div><div class="pagebreak"></p>

<p><img src="https://raw.githubusercontent.com/global-asp/asp-imagebank/master/medium/0262/11.jpg" /></p>

<p>當佢哋再次見面嘅時候，瑪哥威開始同湯瑪斯講自己嘅經歷，佢叔叔係點樣對待佢，佢又係點樣逃離佢叔叔屋企。湯瑪斯乜都冇講，亦都冇叫瑪哥威佢應該點做，但係佢成日都會好留心噉樣聽佢講嘢。有啲時佢哋會一路喺藍頂黃牆屋度食嘢，一路傾吓偈。</p>

<div class="pagenum">10</div>
<p></div><div class="pagebreak"></p>

<p><img src="https://raw.githubusercontent.com/global-asp/asp-imagebank/master/medium/0262/12.jpg" /></p>

<p>瑪哥威十歲生日嗰陣時，湯瑪斯俾咗佢本新故仔書，書入便係講一個鄉下男仔成為足球員嘅故仔。湯瑪斯俾瑪哥威講過呢個故仔好多次。有一日，湯瑪斯就話：“我覺得你應該去翻學，去識字。你覺得點呀？”湯瑪斯就話佢知道一個地方，可以俾細蚊仔住喺嗰便翻學。</p>

<div class="pagenum">11</div>
<p></div><div class="pagebreak"></p>

<p><img src="https://raw.githubusercontent.com/global-asp/asp-imagebank/master/medium/0262/13.jpg" /></p>

<p>瑪哥威諗諗吓去新地方生活，翻學。但係，如果佢亞叔講得啱呢，如果佢真係太蠢唔使翻學點算呀？如果喺新地方，佢又要捱打點算呀？佢有少少驚，心諗：“可能我就整定要瞓街㗎。”</p>

<div class="pagenum">12</div>
<p></div><div class="pagebreak"></p>

<p><img src="https://raw.githubusercontent.com/global-asp/asp-imagebank/master/medium/0262/14.jpg" /></p>

<p>佢將自己嘅諗法話俾咗湯瑪斯聽。湯瑪斯對佢循循善誘，終於說服咗佢，喺新地方生活一定會更加好。</p>

<div class="pagenum">13</div>
<p></div><div class="pagebreak"></p>

<p><img src="https://raw.githubusercontent.com/global-asp/asp-imagebank/master/medium/0262/15.jpg" /></p>

<p>瑪哥威搬到咗新屋企，新屋企嘅屋頂係綠色嘅。佢同兩個男仔住埋同一間房。間屋入便一共仲住埋十個細蚊仔。同佢哋喺一齊住嘅係思思亞姨同佢老公，仲有三隻狗，一隻貓，一隻老山羊。</p>

<div class="pagenum">14</div>
<p></div><div class="pagebreak"></p>

<p><img src="https://raw.githubusercontent.com/global-asp/asp-imagebank/master/medium/0262/16.jpg" /></p>

<p>瑪哥威開始讀書，佢遇到咗唔少困難，好難先趕上班同學，有啲時佢爭啲就要放棄啦。但係佢每次諗翻故仔書入便嘅飛機師同足球員，佢都會堅持落嚟，就好似佢哋一樣。</p>

<div class="pagenum">15</div>
<p></div><div class="pagebreak"></p>

<p><img src="https://raw.githubusercontent.com/global-asp/asp-imagebank/master/medium/0262/17.jpg" /></p>

<p>有一日呢，瑪哥威正喺間藍頂屋後院度睇緊書，湯瑪斯就嚟到坐喺佢隔籬。湯瑪斯問佢：“呢本書講咩嘢故仔呢？”瑪哥威答佢就話：“係一個男仔成為老師嘅故仔。”湯瑪斯又問佢：“男仔叫咩嘢名呢？”瑪哥威笑笑口噉就話：“佢叫瑪哥威。”</p>

<div class="pagenum">16</div>
<p></div><div class="pagebreak"></p>

<p><strong>文:</strong> Lesley Koyi<br /><strong>圖:</strong> Wiehan de Jager<br /><strong>譯:</strong> dohliam<br /><strong>語言:</strong> 粵語</p>
<p>This story is brought to you by the <a href="https://global-asp.github.io/">Global African Storybook Project</a>, an effort to translate the stories of the <a href="http://africanstorybook.org/">African Storybook Project</a> into all the languages of the world.<p>You can view the original story on the ASP website <a href="http://africanstorybook.org/stories/magozwe-0">here</a>
<p><a href="https://global-asp.github.io"><img src="https://global-asp.github.io/logo.png" alt="Global ASP logo" border="0" /></a>
</p></p></p>


<div class="license"><a rel="license" href="http://creativecommons.org/licenses/by/3.0/"><img alt="Creative Commons License" style="border-width:0" src="https://i.creativecommons.org/l/by/3.0/88x31.png" /></a><br />This work is licensed under a <a rel="license" href="http://creativecommons.org/licenses/by/3.0/">Creative Commons Attribution 3.0 Unported License</a>.</div>
  </body>
</html>